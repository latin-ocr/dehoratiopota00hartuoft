196

enim est amator. Quoties autem summa Pimplei montis cacu-
mina adscendere conatur, verba quidem inde refert magnum
aliquid sonantia, sed inanis eorum strepitus est, in mentem
animumque lectoris non penetrant. Nam si quis me roget
quid vere et toto pectore amarit Horatius, respondeam:
vitam quietam placidamque, ab urbano strepitu remotam, a
belli periculis securam. Hanc vero in deliciis ei fuisse quid
mirum? Qui enim adolescens belli civilis aerumnas esset
expertus, paci nil praestare probe noverat, et pace compo-
sita, quum victam causam defendisset, praeter quietem tran-
quillitatemque vix quidquam a diis immortalibus precari
poterat. Lepida ergo venustaque sunt carmina quibus vitam
rusticam laudat Horatius, et quidquid ex hoc genere scripsit
lectu est iucundissimum. Quin etiam inter carmina in
patriae principisque honorem composita quaedam, si non
praeclara, tamen admodum sunt pulchra: illa dico quibus
Augustus tamquam pacis auctor securitatisque defensor ex-
tollitur. Eorum autem me iudice primarium obtinet locum
c. IV, 5, quo ut in urbem redire properet Augustum pre-
catur, hunc enim et aliis alloquitur verbis et hisce:

Lucem redde tuae, dux bone, patriae.
Instar veris enim vultus ubi tuus
Affulsit populo, gratior it dies

Et soles melius nitent.

Venustissima profecto haec stropha est, sed totum carmen
iure Peerlkampio paene perfectum videtur. Et omnino inep-
tum sit Horatium tamquam versificatorem contemnere et
despicere, quum praesertim inde a renatis literis eruditissimi
homines eum summopere sint admirati. Lectu enim dignissi-
mus Horatius et fuit semper et etiam diu manebit3 sed quod

 

